\id NUH
\toc2 قِصَّۂ طوفان حضرت نُوحؑ
\mt قِصَّۂ طوفان حضرت نُوحؑ
\fig Nuh_circle.png\fig*
\fig bismillah.png\fig*
\c 1
\s حضرت آدمؑ دی آل اَولاد
\p اِتّھاں ذِکر ہے حضرت آدمؑ دی آل اَولاد دا۔ جݙّاں رَبُّ العِزت اِنسان کُوں بݨایا، اُوں اُنہیں کُوں مرد اتے عَورت بݨایا۔ اُنہیں کُوں اپݨا خلِیفہ بݨایُس، برکَت ݙِتُّس اتے اُنہیں دا ناں ”اِنسان“ رکھیُس۔
\p حضرت آدمؑ ہِک سَو ترِیہہ سال دے ہَن جݙّاں اُنہیں دی صُورت تے اُنھائیں واںگُوں ہِک پُتر پَیدا تِھیا جَیںدا ناں شِیثؑ رکھیونے۔ حضرت شِیثؑ دی پیدائش دے بعد حضرت آدمؑ اَٹھ سَو سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت آدمؑ نَوں سَو ترِیہہ سال دی عُمر وِچ اِنتقال فرمایا۔
\p حضرت شِیثؑ ہِک سَو پںج سال دے ہَن جݙّاں اُنہیں کنُوں حضرت انوش پَیدا تَھے۔ حضرت انوش دی پیدائش دے بعد حضرت شِیثؑ اَٹھ سَو ست سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت شِیثؑ نَوں سَو ٻارَھاں سال دی عُمر وِچ اِنتقال فرمایا۔
\p حضرت انوش نِوّے سال دے ہَن جݙّاں اُنہیں کنُوں حضرت قِینان پَیدا تَھے۔ حضرت قِینان دی پیدائش دے بعد حضرت انوش اَٹھ سَو پںدھراں سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت انوش نَوں سَو پںج سال دی عُمر وِچ اِنتقال فرمایا۔
\p حضرت قِینان سَتر سال دے ہَن جݙّاں اُنہیں کنُوں حضرت مہلائیل پَیدا تَھے۔ حضرت مہلائیل دی پیدائش دے بعد حضرت قِینان اَٹھ سَو چالِیہہ سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت قِینان نَوں سَو ݙاہ سال دی عُمر وِچ اِنتقال فرمایا۔
\p حضرت مہلائیل پںجائٹھ سال دے ہَن جݙّاں اُنہیں کنُوں حضرت یارد پَیدا تَھے۔ حضرت یارد دی پیدائش دے بعد حضرت مہلائیل اَٹھ سَو ترِیہہ سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت مہلائیل اَٹھ سَو پںجانوے سال دی عُمر وِچ اِنتقال فرمایا۔
\p حضرت یارد ہِک سَو ٻائٹھ سال دے ہَن جݙّاں اُنہیں کنُوں حضرت حنُوکؑ یعنی ”حضرت ادرِیسؑ“ پَیدا تَھے۔ حضرت ادرِیسؑ دی پیدائش دے بعد حضرت یارد اَٹھ سَو سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت یارد نَوں سَو ٻائٹھ سال دی عُمر وِچ اِنتقال فرمایا۔
\p حضرت ادرِیسؑ پںجائٹھ سال دے ہَن جݙّاں اُنہیں کنُوں حضرت متُوشلخ پَیدا تَھے۔ حضرت متُوشلخ دی پیدائش دے بعد ترائے سَو سال اُنہیں قُربِ اِلٰہی وِچ گُزارِیے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت ادرِیسؑ ساری حیاتی قُربِ اِلٰہی وِچ گُزریںدے رہ ڳَے۔ ترائے سَو پںجائٹھ سال دی عُمر وِچ او اچانک غَیب تھی ڳَے اتے ولا کݙاہِیں وی کہِیں کُوں نظر نہ آئے۔ دراصَل ﷲ سئِیں اُنہیں کُوں اَسمان تے چا گِھدا۔
\p حضرت متُوشلخ ہِک سَو ستاسی سال دے ہَن جݙّاں اُنہیں کنُوں حضرت لمَک پَیدا تَھے۔ حضرت لمَک دی پیدائش دے بعد حضرت متُوشلخ ست سَو ٻیاسی سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت متُوشلخ نَوں سَو اُنَہتر سال دی عُمر وِچ اِنتقال فرمایا۔
\p حضرت لمَک ہِک سَو ٻیاسی سال دے ہَن جݙّاں اُنہیں کنُوں ہِک پُتر پَیدا تِھیا۔ اُوں پُتر دا ناں نُوحؑ یعنی ”سُکھ ݙیوَݨ والا“ رکھیونے۔ اُنہیں سوچیا جو ”ساݙے وݙِّئیں دی نافرمانی دی وجہ کنُوں ﷲ سئِیں زمِین دی ایہ حالت کر ݙِتّی ہے جو ہُݨ مِحنت مُشَقت دے بغَیر گُزارہ نَئِیں تِھیںدا۔ ایہ پُتر وݙّا تھی کے ساکُوں اِیں ݙُکھ کنُوں سُکھ ݙیسی۔“ حضرت نُوحؑ دی پیدائش دے بعد حضرت لمَک پںج سَو پںجانوے سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت لمَک ست سَو ستتر سال دی عُمر وِچ اِنتقال فرمایا۔ حضرت نُوحؑ پںج سَو سال دے تھی ڳَے۔ اِیںدے بعد اُنہیں کنُوں حضرت سامؑ، حام اتے حضرت یافَث پَیدا تَھے۔
\c 2
\s اِنسان دِیاں بَد‌اعمالیاں
\p رُوئے زمِین تے اِنسانیں دی آبادی ٻہُوں زیادہ وَدھ ڳئی ہئی۔ اُوں ویلے شاہی خاندان اتے وݙّے لوکیں دے پُتر عام آدمی دی کہِیں سوہݨی چھوہِر کُوں جو ݙِہدے ہَن تاں اُوکُوں پکِّڑ کے اپݨی ذال بݨا گِھندے ہَن۔ ہِنائیں دی آل اَولاد زمِین تے راخسیں واںگُوں ہوںدی ہئی جیرھی بعد وِچ وی کافی عرصے تَئِیں رہ ڳئی۔ اِیہے پُراݨے زمانے وِچ نامی‌گِرامی جابِر لوک ہَن۔
\p ﷲسئِیں ݙِٹّھا جو زمِین تے بُرائی ٻہُوں زیادہ وَدھ ڳئی ہے، ایہ تَئِیں جو ہر آدمی دا دِل دِماغ ہر ویلے بُرائی والے پاسے رہ ویںدے۔ ایہ حالت ݙیکھ کے رَبُّ العِزت کُوں ݙاڈھا ݙُکھ تِھیا، اِنسان کُوں پَیدا کرَݨ تے ارمانی تِھیا، تاں اُوں فَیصلہ کِیتا: ”اِنسانیں کُوں مَیں ہر قِسم دے جانوَریں، کِیڑے مکوڑِئیں اتے پَکّھی پرِںدِئیں سمیت زمِین دے اُتّو مِٹا ݙیساں۔ مَیں اِنسان کُوں ہمیشہ تَئِیں زِںدہ نہ رہَݨ ݙیساں کِیُوں جو او فانی ہے۔ ول وی مَیں بنی نَوعِ اِنسان کُوں ہِک سَو وِیہہ سال دی مُہلت ݙیںداں جو او اپݨے آپ کُوں ٹِھیک کر گِھنّـِن۔“
\c 3
\s حضرت نُوحؑ
\p رَبُّ العِزت دی نِگاہ وِچ صِرف حضرت نُوحؑ مقبُول تَھے۔
\p اُنہیں دا حال ایہ ہے۔ اُنہیں دے ترائے پُتر ہَن: حضرت سامؑ، حام اتے حضرت یافَث۔ حضرت نُوحؑ اپݨے زمانے دے لوکیں وِچُّوں واحِد آدمی ہَن جیرھے قُربِ اِلٰہی وِچ زِںدگی گُزریںدے رہ ڳَے۔ اِیں واسطے ﷲ سئِیں اُنہیں کنُوں راضی۔
\p باقی سارے لوک ﷲ سئِیں دی نِگاہ وِچ بے‌راہ‌روی دا شِکار ہَن۔ ﷲ سئِیں دُنیا تے نِگاہ کِیتی اتے ݙِٹُّھس جو ایہ خراب تھی ڳئی ہے کِیُوں جو ہر بشر اپݨا چال چلَݨ وِڳاڑ گِھدا۔
\p ول ﷲ سئِیں حضرت نُوحؑ کُوں فرمایا: ”مَیں اِنسانیں کُوں ختم کرَݨ والا ہاں۔ مَیں اِنہیں کُوں زمِین سمیت غرق کر ݙیساں کِیُوں جو ایہ سارے بُرائی دے رستے تے ٹُر پئے ہِن۔ تُوں اِیویں کر جو اپݨے واسطے دِیال دے پھٹِّئیں نال ہِک ٻیڑا بݨا۔ اُوں ٻیڑے وِچ کوٹھڑِیاں تیار کر اتے اُوں ٻیڑے دے جوڑیں وِچ اںدَر ٻاہر لُک لا ݙے۔ ٻیڑا اِیں بݨا جو اُوںدی لَمبائی چار سَو پںجھاہ فُٹ، چَوڑائی پںجتر فُٹ اتے اُچائی پِنتالِیہہ فُٹ ہووے۔ ٻیڑے دی چھت کنُوں تلّے ݙِڈھ فُٹ چھوڑ کے اُوںدے چارے پاسُوں روشن‌دان بݨاوِیں۔ ٻیڑا ترائے منزلہ ہووے اتے اُوںدے پاسے وِچ ہِک دروازہ بݨاوِیں۔ مَیں زمِین تے طُوفان بھیڄَݨ والا ہاں تاں جو سارے ساہ دار غرق تھی وںڄِن، بلکہ جیرھا کُجھ وی زمِین تے ہے سب کُجھ ختم تھی ویسی۔ پر تیݙے نال مَیں عہد کریساں۔ تُوں اپݨی ذال، اپݨے پُتریں اتے نوہرِیں دے نال ٻیڑے وِچ چڑھ ٻَہسیں۔ ہر قِسم دے جانوَر، پَکّھی پرِںدے اتے کِیڑے مکوڑے جوڑے جوڑے دے حِساب نال یعنی نَر مادی اپݨے نال ٻیڑے وِچ چڑھا گِھنِّیں تاں جو او زِںدہ رہ وںڄِن۔ اپݨے واسطے اتے اُنہیں ساہ داریں واسطے ہر قِسم دی خُوراک وی ٻیڑے وِچ رکھ گِھنِّیں۔“ بَس حضرت نُوحؑ سب کُجھ اُوویں کِیتا جِیویں ﷲ سئِیں اُنہیں کُوں فرمایا ہا۔
\c 4
\s طُوفان
\p جیرھے ویلے ٻیڑا تیار تھی ڳیا، تاں رَبُّ العِزت فرمایا: ”نُوحؑ! اپݨے سارے کُںبے سمیت ٻیڑے وِچ چڑھ وںڄ کِیُوں جو اِیں زمانے دے لوکیں وِچُّوں صِرف تَیں کنُوں مَیں راضی ہاں۔ سارے حلال جانوَریں وِچُّوں ست ست جوڑے اتے حرام جانوَریں وِچُّوں ہِک ہِک جوڑا یعنی نَر اتے مادی اپݨے نال ٻیڑے وِچ چڑھا گِھن۔ ہر قِسم دے پَکّھی پرِںدِئیں وِچُّوں وی ست ست جوڑے یعنی نَر اتے مادی اپݨے نال ٻیڑے وِچ چڑھا گِھن تاں جو اُنہیں دی نسل بچ وںڄے۔ ست ݙِیہاڑِئیں دے بعد مَیں چالِیہہ ݙِیںہہ مُسلسل زور دا مِیںہہ وَسیںدا رہ ویساں۔ اِیں طرح سارے ساہ داریں کُوں زمِین دے اُتّو مِٹا ݙیساں۔“
\p بَس حضرت نُوحؑ سب کُجھ اُوویں کِیتا جِیویں رَبُّ العِزت اُنہیں کُوں فرمایا۔ اُوں ویلے حضرت نُوحؑ دی عُمر چھی سَو سال ہئی جݙّاں زمِین تے طُوفان آوَݨ شُروع تِھیا۔ حضرت نُوحؑ، اُنہیں دی ذال، اُنہیں دے پُتر اتے اُنہیں دِیاں نوہرِیں، سارے دے سارے طُوفان کنُوں بچݨ واسطے ٻیڑے وِچ چڑھ ڳَے۔ ہر قِسم دے حلال اتے حرام جانوَر، پَکّھی پرِںدے، کِیڑےمکوڑے جوڑا جوڑا بݨ کے حضرت نُوحؑ دے نال ٻیڑے وِچ چڑھ آئے جِیویں ﷲ سئِیں فرمایا۔ بَس ست ݙِیہاڑِئیں بعد زمِین تے طُوفان آ ڳیا۔
\p حضرت نُوحؑ دی عُمر دے چھی سَو سال ݙُو مَہِینے اتے ستارھویں ݙِیہاڑے تَحتُ الثریٰ دے سارے چشمے پُھٹ پئے اتے اسمان کنُوں چالِیہہ ݙِیںہہ زمِین تے ݙاڈھے زورشور دا مِیںہہ مُسلسل وَسدا رہ ڳیا۔
\p ہُوں تارِیخ کُوں حضرت نُوحؑ دے نال اُنہیں دی ذال، اُنہیں دِیاں نوہرِیں اتے اُنہیں دے ترِیّے پُتر یعنی حضرت سامؑ، حام اتے حضرت یافَث ٻیڑے وِچ چَڑھئے۔ ہر قِسم دے جانوَر، پَکّھی پرِںدے اتے کِیڑےمکوڑے وی ٻیڑے وِچ چَڑھئے۔ ہر قِسم دے ساہ دار جوڑا جوڑا بݨ کے یعنی نَر اتے مادی حضرت نُوحؑ دے نال ٻیڑے وِچ چَڑھئے، جِیویں ﷲ سئِیں فرمایا۔ اِیںدے بعد رَبُّ العِزت دی طرفُوں ٻیڑے دا دروازہ ٻاہرو بںد تھی ڳیا۔
\p مِیںہہ مُسلسل چالِیہہ ݙِیںہہ وَسدا رہ ڳیا جَیںدی وجہ کنُوں پاݨی ودھدا ڳیا اتے ٻیڑا تَرَݨ لڳ پیا۔ پاݨی جُوں جُوں ودھدا ڳیا ٻیڑا اُتُّوں تے تِھیںدا ڳیا۔ پاݨی اِتنا زیادہ وَدھ ڳیا جو اُچّے کنُوں اُچّے پہاڑ وی ٻُݙ ڳَے۔ ایہ تَئِیں جو پاݨی پہاڑیں دِئیں چوٹِئیں کنُوں وی ٻاوِیہہ فُٹ اُتّے چڑھ ڳیا۔ سارے جانوَر، پَکّھی پرِںدے، کِیڑےمکوڑے، اِنسانیں سمیت مَر ڳَے۔ یعنی زمِین تے رہَݨ والے کُل ساہ دار مَر ڳَے۔ جیرھا وی ساہ دار زمِین تے ، اِنسان یا حَیوان، پَکّھی پرِںدے یا کِیڑےمکوڑے، سارے دے سارے مَر مِٹئے۔ صِرف حضرت نُوحؑ اتے جیرھے اُنھائیں دے نال ٻیڑے وِچ ہَن اُوہے بچ ڳَے۔ پاݨی ہِک سَو پںجھاہ ݙِیںہہ تَئِیں اِیویں زمِین تے چَڑھیا رہ ڳیا۔
\c 5
\s طُوفان دے بعد
\p حضرت نُوحؑ اتے اُنہیں جانداریں کُوں جیرھے ٻیڑے وِچ ہَن، ﷲ سئِیں بُھلا کَینا چھوڑیا ہا۔ اِیں واسطے ﷲ سئِیں گرم ہَوا گھولی تاں پاݨی سُکݨ لڳ پیا۔ تَحتُ الثریٰ دے سارے چشمے بںد تھی ڳَے ہَن اتے اسمان کنُوں مِیںہہ رُک ڳیا ہا۔ پاݨی زمِین دے اُتُّوں آہستہ آہستہ گَھٹݨ لڳ پیا۔ اِیں طرح پںج مَہِینے دے بعد پاݨی ٻہُوں سارا گَھٹ تھی ڳیا۔ ول ستویں مَہِینے دی ستارھوِیں تارِیخ کُوں ٻیڑا ہِک پہاڑ تے ٹِک ڳیا۔ او پہاڑ اَراراط دے پہاڑی سِلسلے وِچ ہے۔ پاݨی اُوویں آہستہ آہستہ گَھٹ تِھیںدا رہ ڳیا اتے ݙَہویں مَہِینے دی پہلی تارِیخ کُوں پہاڑیں دِیاں چوٹِیاں نظر آوَݨ لڳ پیاں۔
\p ول چالِیہہ ݙِیںہہ گُزرَݨ دے بعد حضرت نُوحؑ ٻیڑے دی ہِک کھِڑکی کھولی۔ اُوںدے وِچُّوں ہِک پہاڑی کاں ٻاہر اُݙار چھوڑِیونے۔ کاں زمِین دے اُتُّوں پاݨی لہَݨ تَئِیں اِݙّے اُݙّے اُݙَردا ودّا رہ ڳیا اتے واپس نہ آیا۔ ہِیں دَوران حضرت نُوحؑ ہِک کبُوتر کُوں وی ٻاہر اُݙار چھوڑیا تاں جو زمِین دے اُتُّوں پاݨی لہَݨ دا پتّا لڳ سڳے۔ پر کبُوتر کُوں تلّے لہَݨ دی جاہ نہ لبّھی کِیُوں جو اڄّاں تَئِیں زمِین تے پاݨی اِی پاݨی ہا۔ لِہٰذا کبُوتر ولا اُنہیں دے کولھ ول آیا۔ حضرت نُوحؑ کھِڑکی وِچُّوں ہتّھ وَدھا کے اُوکُوں چا گِھدا اتے ٻیڑے وِچ ٻِلھا ݙِتونے۔ ست ݙِیہاڑے گُزرَݨ دے بعد ولا کبُوتر کُوں ٻیڑے وِچُّوں اُݙار چھوڑِیونے۔ کبُوتر شام دے ویلے اُنہیں دے کولھ ول آیا اتے اُوںدی چُںج وِچ زَیتُون دا ہِک تازہ پَتر ہا۔ ایہ ݙیکھ کے حضرت نُوحؑ کُوں پتّا لڳا جو زمِین دے اُتُّوں پاݨی لہہ ڳَے۔ ست ݙِیہاڑے ٻے گُزرَݨ دے بعد کبُوتر کُوں ولا اُݙار چھوڑِیونے۔ پر اِیں دفعہ او واپس نہ ولیا۔
\p حضرت نُوحؑ دی عُمر دے چھی سَو ہِک سال دے پہلے مَہِینے دی پہلی تارِیخ کُوں زمِین اُتُّوں اُتُّوں سُکݨ لڳ پئی ہئی۔ ݙُوجھے مَہِینے دی سَتوِیہوِیں تارِیخ کُوں زمِین بِالکُل سُک ڳئی۔
\p اِیںدے بعد ﷲ سئِیں حضرت نُوحؑ کُوں فرمایا: ”ہُݨ تُوں اپݨی ذال، اپݨے پُتریں اتے نوہرِیں دے نال ٻیڑے وِچُّوں ٻاہر نِکِل آ۔ سارے ساہ دار یعنی ہر قِسم دے جانوَر، پَکّھی پرِںدے اتے کِیڑے مکوڑے وی اپݨے نال ٻاہر کڈھ ڄُل اتے تُسّاں زمِین تے وںڄ کے وَدّھو پَھلو۔“ ول حضرت نُوحؑ اپݨی ذال، اپݨے پُتریں اتے نوہرِیں دے نال ٻیڑے وِچُّوں ٻاہر نِکِل آئے۔ سارے جانوَر، پَکّھی پرِںدے اتے کِیڑے مکوڑے وی ٻیڑے وِچُّوں نِکِل کے ٻاہر آ ڳَے۔
\c 6
\s حضرت نُوحؑ دا قُربانِیاں کرَݨ
\p بارگاہِ اِلٰہی وِچ قُربانِیاں پیش کرَݨ واسطے حضرت نُوحؑ ہِک تَھلّا بݨایا۔ اِیںدے بعد اُتّھاں ہر قِسم دے حلال جانوَریں اتے پرِںدِئیں وِچُّوں کُجھ دِیاں اعلیٰ قُربانِیاں کِیتونے۔ اِنہیں قُربانِئیں نال ﷲ سئِیں ݙاڈھا خُوش تِھیا اتے فَیصلہ کِیتُس جو ”اِنسان دی وجہ کنُوں زمِین تے مَیں ولا کݙاہِیں اِہجا عذاب نازِل نہ کریساں۔ مَیں ڄاݨداں جو اِنسان دا دِل دِماغ چھوٹِئیں لا کنُوں بَدی والے پاسے رہ ویںدے۔ بَس اِیں واسطے مَیں ولا کݙاہِیں وی سارے ساہ داریں کُوں نہ مریساں، جِیویں ہُݨ کِیتِم۔ جے تَئِیں دُنیا ہے او تَئِیں رہاوَݨ کپݨ، سردی گرمی، سِیالا ہُنالا، ݙِیںہہ اتے رات تِھیںدے رہ ویسِن۔“
\c 7
\s حضرت نُوحؑ دے نال ﷲ سئِیں دا عہد
\p حضرت نُوحؑ اتے اُنہیں دے پُتریں کُوں ﷲ سئِیں برکَت ݙیںدِئیں ہوئیں فرمایا: ”خُوب وَدّھو پَھلو تاں جو ساری زمِین تُہاݙی آل اَولاد نال بھرِیج وںڄے۔ سارے جانوَر، پَکّھی پرِںدے، کِیڑے مکوڑے اتے مچِھیاں تُہاݙے اختِیار وِچ ݙے ݙِتِّئِم۔ اِنہیں سارِئیں تے تُہاݙی دَہشَت رہ ویسی۔ ٹُرݨ پِھرݨ والے سارے حلال جانداریں دا گوشت وی سبزِئیں واںگُوں تُہاݙے کھاوَݨ واسطے ہے۔ پر ایہ یاد رکھاہے جو گوشت دے وِچ خُون شامِل نہ ہووے کِیُوں جو خُون وِچ جان ہوںدی ہے۔ اِنسان کُوں مَیں اپݨی صِفات تے بݨایا ہے۔ لِہٰذا اِنسان دا خُون کرَݨ والے کُوں ضرُور سزا ݙِتّی وںڄے، بھاویں او اِنسان ہووے یا حَیوان۔ جیرھا وی اِنسان کُوں مار گھتّے اُوکُوں اِنسان دے ہتُّھوں اِی مروا ݙِتّا وںڄے۔ جے کُوئی جانوَر اِنسان کُوں مار گھتّے، تاں اُوں جانوَر کُوں وی سزا وِچ مار گھتیا وںڄے۔ مَیں ایہ چاہںداں جو تُسّاں خُوب وَدّھو پَھلو تاں جو ساری زمِین تُہاݙی آل اَولاد نال بھرِیج وںڄے۔“
\p ول ﷲ سئِیں فرمایا: ”نُوحؑ! مَیں تُہاکُوں ٻیڑے وِچ ٻِلھا کے طُوفان کنُوں بچا گِھدا۔ ہُݨ اڳُّوں واسطے مَیں ایہ عہد کریںداں تیݙے نال، تیݙی آل اَولاد نال’ جانوَریں، پَکّھی پرِںدِئیں,کِیڑے مکوڑِئیں یعنی سارے ساہداریں نال جو ولا کݙاہِیں وی زمِین کُوں غرق نہ کریساں۔
\p میݙے اِیں ہمیشہ تَئِیں قائم رہ وںڄَݨ والے عہد دی نِشانی ایہ ہے جو بَدلیں وِچ مَیں پِیںگھ کُوں کھڑیںدا پیاں۔ دُنیا دے نال میݙے عہد دی نِشانی اِیہا ہوسی۔ بارِش تِھیوَݨ دے بعد جݙّاں وی ایہ پِیںگھ نظر اَوسی اُوں ویلے تُہاݙے نال اتے سارے ساہ داریں نال کِیتا ہویا میݙا عہد سامݨے ہوسی۔ ول کݙاہِیں وی طُوفان وِچ سارے ساہ دار غرق نہ تِھیسِن۔ اِیہا پِیںگھ نِشانی ہے میݙے اُوں عہد دی جیرھا مَیں تُسّاں زمِین دے سارے ساہ داریں نال کِیتے۔“
\c 8
\s حضرت نُوحؑ اتے اُنہیں دے پُتر
\p حضرت نُوحؑ اتے اُنہیں دے پُتر حضرت سامؑ، حام اتے حضرت یافَث ٻیڑے وِچُّوں نِکِل کے ٻاہر آئے ہَن۔ حام اُوں کنعان دا پِئُو جَیںدا ذِکر آوَݨ والا ہے۔ حضرت نُوحؑ دے اِنھائیں ترائے پُتریں کنُوں ساری زمِین تے بنی نَوعِ اِنسان وَدِّھئے پَھلِّئے۔
\p حضرت نُوحؑ فصل رہاوَݨ لڳ پئے۔ او پہلے شخص ہَن جِنہیں اںگُوریں دا ہِک باغ لایا۔ ہِک ݙِیںہہ کافی عرصے کنُوں لاتھا ہویا آبِ اںگُور پِیوَݨ دے بعد اُنہیں کُوں نشہ چڑھ ڳیا اتے او خَیمے وِچ نںگے تَھے پئے ہَن۔ ہِیں دَوران کنعان دا پِئُو حام اچانَک اُتھائِیں آیا اتے ݙِٹُّھس جو ابّا نںگا تِھیا پئے۔ ول ٻاہر آ کے ݙُہائیں بِھراویں کُوں ݙسایُس۔ تاں حضرت سامؑ اتے حضرت یافَث ہِک چادر چا کے اپݨی اپݨی کںڈ والے پاسُوں اُوںدے پاںد پَکڑِئے اتے اِیں طرح خَیمے وِچ وںڄ کے اپݨے والِد دا نَںگیج کَڄیونے۔ اُنہیں اپݨے والِد دا نَںگیج نہ ݙِٹّھا کِیُوں جو اُݙّے اُنہیں دی کںڈ ہئی۔ جیرھے ویلے حضرت نُوحؑ دا نشہ لہہ ڳیا تاں اُنہیں کُوں پتّا لڳ ڳیا جو حام کیا کِیتا۔ ول حضرت نُوحؑ فرمایا:
\q ”لعنت ہے کنعان تے
\q او اپݨے بِھراویں دے غُلامیں دا غُلام تِھیسی۔
\q ﷲ سئِیں ، سامؑ کُوں بَرکتاں ݙیوے
\q اتے کنعان سامؑ دا غُلام تِھیوے۔
\q رَبُّ العِزت یافَث کُوں وَدھاوے پَھلاوے
\q سامؑ اتے یافَث دی آل اَولاد کَٹّھے رہ وںڄے۔
\q کنعان یافَث دا وی غُلام تِھیوے۔“
\p طُوفان آوَݨ دے بعد حضرت نُوحؑ ترائے سَو پںجھاہ سال زِںدہ رہ ڳَے۔ اُنہیں نَوں سَو پںجھاہ سال دی عُمر وِچ اِنتقال فرمایا۔
\c 9
\s حضرت نُوحؑ دے پُتریں دی آل اَولاد
\p حضرت نُوحؑ دے پُتریں حضرت سامؑ، حام اتے حضرت یافَث دی آل اَولاد طُوفان دے بعد پَیدا تھئی۔
\p حضرت یافَث دے پُتر ایہ ہَن: جُومَر، ماجُوج، مادائی، یاوان، تُوبَل، ماشَک اتے تِیراس۔ جُومَر دے پُتر ایہ ہَن: اَشکناز، رِیفات اتے تُوجَرمہ۔ یاوان دے پُتر ایہ ہَن: اِلِیشا، تَرسِیس، کِتِّیم اتے رودانی۔ ایہ ہے حضرت یافَث دی آل اَولاد جیرھی مُختلِف قَومیں دی صُورت وِچ سمںدر دے کِنارِئیں اتے جزِیرِئیں تے مُختلِف مُلکیں وِچ رہںدی ہے۔ ہر قَوم دی ٻولی وی مُختلِف ہے۔
\p حام دے پُتر ایہ ہَن: کُوش، مِصر، لِیبِیا اتے کنعان۔ کُوش دے پُتر ایہ ہَن: سِبا، حَویلا، سَبتا، رَعما اتے سَبتِکا۔ رَعما دے پُتر ایہ ہَن: سَبا اتے دِدان۔ نَمرُود وی کُوش دی آل اَولاد وِچُّوں۔ اُوہو دُنیا تے پہلا جابِر بادشاہ بݨیا۔ او ﷲ سئِیں دی رضا نال زَبردَست شِکاری بݨیا۔ اُتھاؤُں ایہ مِثال بݨی جو ”ﷲ سئِیں تیکُوں نَمرُود جہاں زَبردَست شِکاری بݨاوے۔“ اُوںدی بادشاہی دا آغاز مُلکِ بابل وِچُّوں تِھیا۔ پہلے پہلے اِیں مُلک دے اِنہیں ترائے شہریں بابل، وَرکَہ اتے اَکّاد وِچ اُوںدی بادشاہی قائم تھئی۔ ول او ہِیں مُلک کنُوں مُلکِ اَسُور دے پاسے ڳیا۔ اُتّھاں اُوں سڑکیں والا شہر نَینویٰ، اُوںدے آسےپاسے دِیاں وَستِیاں اتے شہرِ نَمرُود بݨائے۔ بعد وِچ اُتّھاں ہِک ٻیا وݙّا شہر راسَن وی بݨایُس جیرھا شہرِ نَینویٰ اتے شہرِ نَمرُود دی آدھی وِچ۔
\p مِصر اِنہیں قبِیلِئیں دا وݙّا : لُودی، عَنامی، لِہابی، نَفتُوحی، فَترُوسی، کَسلُوحی اتے کَرِیتی۔ فلستی کرِیت دی آل اَولاد ہِن۔
\p کنعان کنُوں پہلا پُتر صَیدُون پَیدا تِھیا اتے ول حِتّ۔ کنعان اِنہیں قبِیلِئیں دا وݙّا : یبُوسی، اَمُوری، جِرجاسی، حَوِّی، عَرقی، سِینی، اَروادی، صَیماری اتے حَماتی۔ بعد وِچ کنعانی قبِیلے کِھںڈ پُںڈ ڳَے۔ کنعانِئیں دِیاں حدّاں اِیں طرح صَیدُون شہر کنُوں گِھن کے جنُوبی پاسے جرار شہر والے رستے غَزہ شہر تَئِیں، اتے شُمالی پاسُوں سدُوم شہر، عمُورَہ شہر، اَدَمَہ شہر اتے ضِبیان شہر والے رستے لَسَع دے مقام تَئِیں ہَن۔ ایہ ہے حام دی آل اَولاد جیرھی مُختلِف قَومیں دی صُورت وِچ مُختلِف مُلکیں وِچ رہںدی ہے، ہر قَوم دی ٻولی وی مُختلِف ہے۔
\p حضرت سامؑ جیرھا حضرت یافَث دا وݙّا بِھرا ہا، سارے عِبرانِئیں دا وݙّا اُوہو ہا۔ حضرت سامؑ دے پُتر ایہ ہَن: عیلام، اَسُور، حضرت اَرفَکشَد، لُود اتے ارام۔ ارام دے پُتریں دے ناں ایہ ہَن: عُوض، حُول، جاتَر اتے مَسَک۔ ول حضرت اَرفَکشَد کنُوں حضرت صالِحؑ پَیدا تَھے اتے حضرت صالِحؑ کنُوں حضرت عابِر۔ حضرت عابِر کنُوں ݙُو پُتر پَیدا تَھے۔ ہِک دا ناں فَلَج یعنی ”وَںڈِیا ڳیا“ رکھیا ڳیا کِیُوں جو اُنھائیں ݙِیہاڑِئیں دُنیا دے لوک وَںڈِیج ڳَے ہَن اتے ݙُوجھے دا ناں حضرت قَحطان۔ حضرت قَحطان دے پُتر ایہ ہَن: اَلمُوداد، شالِف، حَضَرمَوت، یارَح، ہَدُورَم، اُوزال، دِقلَہ عُوبال، اَبُومائیل، سِبا، اوفِیر، حَویلا اتے یُوباب۔ جیرھے مُلک وِچ ایہ رہںدے ہَن او میشا کنُوں سَفار دے رستے مشرقی پہاڑی عِلاقے تَئِیں۔ ایہ ہے حضرت سامؑ دی آل اَولاد جیرھی مُختلِف قَومیں دی صُورت وِچ مُختلِف مُلکیں وِچ رہںدی ہے۔ ہر قَوم دی ٻولی وی مُختلِف ہے۔
\p اِیہے ہِن او سارِیاں قَوماں جیرھیاں اپݨے قبِیلِئیں اتے نسلیں دے اعتبار نال حضرت نُوحؑ دی آل اَولاد ہِن۔ طُوفان دے بعد اِنھائیں دی اِی نسل ساری دُنیا تے کِھںڈ پُںڈ ڳئی۔
\c 10
\s بابل دا بُرج
\p شُروع شُروع وِچ ساری زمِین تے لوک ہِکّا ٻولی ٻُلیںدے ہَن۔ تِھیا اِیں جو لوک مشرقی عِلاقے وِچ پِھردِئیں پِھردِئیں مُلکِ بابل دے ہِک مَیدان وِچ آ ڳَے اتے اُتھائِیں رہَݨ لڳ پئے۔
\p اُتّھاں رہںدِئیں رہںدِئیں ہِک ٻے نال ایہ صلاح کرَݨ لڳ پئے: ”اسّاں اپݨے واسطے ہِک عظِیمُ الشّان شہر بݨاؤُں اتے ہِک اِتنا وݙّا بُرج وی بݨاؤُں جَیںدی چوٹی اسمان نال وںڄ لڳے۔ اِیں طرح ساݙا ناں ہمیشہ تَئِیں اُچّا رہ ویسی اتے اسّاں رُل کے ساری زمِین تے اِݙّے اُݙّے کِھںڈ پُںڈ وںڄَݨ کنُوں وی بچ ویسُوں۔“ بَس او اِیں مقصد دی خاطِر سِلّھاں بݨاوَݨ اتے اُنہیں کُوں بھا وِچ پکاوَݨ لڳ پئے۔ اِیں طرح اُنہیں پتھر دی جاہ تے سِلھ اتے گارے دی جاہ تے لُک اِستعمال کِیتی۔
\p ایہ ݙیکھ کے رَبُّ العِزت فرمایا: ”ایہ سارے لوک ہِک تَھے پَین اتے اِنہیں دی ٻولی وی ہِکّا ہے۔ جیرھا کُجھ ایہ کریںدے پئے ہِن ایہ تاں اِنہیں دی اِبتدا ہے۔ آوَݨ والے وقت وِچ تاں ایہ لوک او سب کُجھ وی کر گِھنسِن جیرھا کُجھ تھی سڳدے۔“
\p ول رَبُّ العِزت اُوں شہر اتے اُوں بُرج دے بارے وِچ ہِک فَیصلہ کِیتا: ”مَیں اِنہیں دی ٻولی وِچ فرق پا ݙیساں تاں جو ایہ ہِک ٻے دی ڳالھ سمجھ نہ سڳِّن۔“ بَس رَبُّ العِزت اُنہیں کُوں اُتّھو ساری زمِین تے اِݙّے اُݙّے کِھںڈا پُںڈا چھوڑیا۔ ہِیں وجہ کنُوں اُوں شہر دا بݨَݨ رُک ڳیا۔ ول اُوں شہر دا ناں ”بابل“ رکھیا ڳیا جَیںدا مطلب ہے ”فرق و فرق“ کِیُوں جو اُتّھاں رَبُّ العِزت سارے لوکیں دی ٻولی فرق و فرق کر ݙِتّی اتے اُنہیں کُوں ساری زمِین تے اِݙّے اُݙّے کِھںڈا پُںڈا چھوڑیا۔
