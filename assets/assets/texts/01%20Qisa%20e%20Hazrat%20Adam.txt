\id ADM
\toc2 قِصَّۂ تخلِیقِ کائنات و حضرت آدمؑ
\mt قِصَّۂ تخلِیقِ کائنات و حضرت آدمؑ
\fig Adam_circle.png\fig*
\fig bismillah.png\fig*
\c 1 
\s تَخلِیقِ کائنات
\p ﷲ سئِیں اِیں کائنات کُوں خلق کر کے اِیںدی اِبتدا کِیتی۔ ایہ اُوں ویلے دی ڳالھ ہے جݙّاں کائنات دا کُوئی رَںگ‌ڈَھںگ کَینا ہا اتے نہ کُوئی چِیز اِیںدے وِچ پَیدا کِیتی ڳئی ہئی۔ اںدھارا گُھپ سمُںدریں کُوں وَلھیٹی پیا ہا۔ ول ﷲ سئِیں زور شور دی ہَوا گھولی جَیںدی وجہ کنُوں پاݨی دے اُتّے چھولیاں اُٹھدِیاں ہَن۔ ﷲ سئِیں اِرادہ کِیتا: ”سوجھلا کراں۔“ اتے سوجھلا تھی ڳیا۔ سوجھلا ﷲ سئِیں کُوں چںڳاں لڳا۔ ول سوجھلے اتے اںدھارے دا وقت مُقرَّر کِیتُس۔ سوجھلے دا ناں ”ݙِیںہہ“ رکھیُس اتے اںدھارے دا ”رات۔“ اِیں طرح رات ݙِیںہہ گُزر ڳَے۔ ایہ پہلا ݙِیںہہ ہا۔
\p اِیںدے بعد ﷲ سئِیں اِرادہ کِیتا: ”پاݨی دے درمیان حدّ قائم کراں جیرھی اُوکُوں ݙُو حِصِّئیں وِچ تَقسِیم کر ݙیوے۔“ اتے اِیویں تھی ڳیا۔ پاݨی ݙُو حِصِّئیں وِچ تَقسِیم تھی ڳیا۔ ہِک حِصَّہ حدّ دے تلّے رہ ڳیا اتے ݙُوجھا بُخارات بݨ کے حدّ کنُوں اُتّے لڳا ڳیا۔ ﷲ سئِیں اِیں حدّ دا ناں ”اسمان“ رکھیا۔ اِیں طرح رات ݙِیںہہ گُزر ڳَے۔ ایہ ݙُوجھا ݙِیںہہ ہا۔
\p اِیںدے بعد ﷲ سئِیں اِرادہ کِیتا: ”اسمان دے تلّے والا سارا پاݨی ہِکّی جاہ تے کَٹّھا کر ݙیواں تاں جو باقی جاہ سُک کے ظاہِر تھی آوے۔“ اتے اِیویں تھی ڳیا۔ ﷲ سئِیں سُکّی جاہ دا ناں ”زمِین“ رکھیا اتے پاݨی جیرھا ہِکّی جاہ تے کَٹّھا تھی ڳیا ہا، اُوںدا ناں ”سمںدر“ رکھیُس۔ ﷲ سئِیں کُوں ایہ چںڳاں لڳا۔ ول اُوں اِرادہ کِیتا: ”زمِین تے گھاہ، اناج والے ٻُوٹے اتے پَھلدار درخت پَیدا کر ݙیواں جیرھے اپݨی اپݨی قِسم دے مُطابِق وَدِّھن پَھلِّن۔“ اتے اِیویں تھی ڳیا یعنی زمِین تے ہر قِسم دے ٻُوٹے اتے درخت پَیدا تھی ڳَے۔ ﷲ سئِیں کُوں ایہ چںڳاں لڳا۔ اِیں طرح رات ݙِیںہہ گُزر ڳَے۔ ایہ ترِیجھا ݙِیںہہ ہا۔
\p اِیںدے بعد ﷲ سئِیں اِرادہ کِیتا: ”سوجھلا کرَݨ والے گولے بݨاواں اسمان وِچ۔ او ݙِیںہہ کُوں رات کنُوں علیحدہ کرِن، موسمیں، ݙِیہاڑِئیں اتے سالیں وِچ فرق کرَݨ دا نِشان ہووِن۔ او زمِین تے سوجھلا کرَݨ واسطے اسمان وِچ چَمکِن۔“ اتے اِیویں تھی ڳیا یعنی سوجھلا کرَݨ والے ݙُو وݙّے وݙّے گولے پَیدا تھی ڳَے۔ ہِک ݙِیںہہ دا بادشاہ یعنی سِجھ اتے ٻیا رات دا بادشاہ یعنی چںدر۔ اِنہیں کنُوں عِلاوہ تارے وی پَیدا تَھے۔ ﷲ سئِیں اِنہیں سوجھلا کرَݨ والِئیں کُوں اسمان تے کھڑایا تاں جو زمِین تے سوجھلا کرِن، ݙِیںہہ اتے رات تے بادشاہی کرِن اتے سوجھلے کُوں اںدھارے کنُوں جُدا کرِن۔ ﷲ سئِیں کُوں ایہ چںڳے لڳے۔ اِیں طرح رات ݙِیںہہ گُزر ڳَے۔ ایہ چَوتھا ݙِیںہہ ہا۔
\p اِیںدے بعد ﷲ سئِیں اِرادہ کِیتا: ”پاݨی وِچ بے‌شُمار جاندار پَیدا کر ݙیواں اتے زمِین دے اُتّے فضا وِچ پَکّھی پرِںدے اُݙَردے ودّے رَہِن۔“ اتے اِیویں تھی ڳیا۔ یعنی وݙّے وݙّے سمُںدری جانوَر، پاݨی وِچ رہَݨ والے ہر قِسم دے جاندار اتے فضا وِچ اُݙرَݨ والے ہر قِسم دے پَکّھی پرِںدے پَیدا تھی ڳَے۔ ﷲ سئِیں کُوں ایہ چںڳے لڳے۔ ﷲ سئِیں اُنہیں سارِئیں کُوں برکَت ݙیںدِئیں ہوئیں فرمایا: ”وَدّھو پَھلو، سمںدر دے پاݨی کُوں بھر ݙیوو اتے پَکّھی پرِںدیو! تُسّاں وی زمِین تے ٻہُوں زیادہ وَدھ پَھل وںڄو۔“ اِیں طرح رات ݙِیںہہ گُزر ڳَے۔ ایہ پںجواں ݙِیںہہ ہا۔
\p اِیںدے بعد ﷲ سئِیں اِرادہ کِیتا: ”زمِین تے ہر قِسم دے چھوٹے وݙّے جاندار یعنی ݙَںڳَر ڈھور، جںگلی جانوَر اتے کِیڑے مکوڑے پَیدا کراں۔“ اتے اِیویں تھی ڳیا یعنی زمِین تے ہر قِسم دے چھوٹے وݙّے جاندار پَیدا تھی ڳَے۔ ﷲ سئِیں کُوں ایہ پسںد آئے۔ اِیںدے بعد ﷲ سئِیں اِرادہ کِیتا: ”ہُݨ مَیں اِنسان کُوں بݨاواں جیرھا زمِین تے میݙا خلِیفہ ہووے۔ او مَچِّھئیں، پَکّھی پرِںدِئیں، ݙَںڳَر ڈھوریں اتے جںگلی جانوَریں یعنی چھوٹے وݙّے سارے جانداریں کُوں تابِع کرے۔“ تاں ﷲ سئِیں اپݨا خلِیفہ بݨاوَݨ دی خاطِر اِنسان یعنی مرد اتے عَورت کُوں بݨایا۔ ول اُنہیں کُوں برکَت ݙیںدِئیں ہوئیں فرمایُس: ”خُوب وَدّھو پَھلو، زمِین کُوں بھر ݙیوو اتے اُوںدے مالِک بݨ وںڄو۔ مَچِّھئیں، جانوَریں، پَکّھی پرِںدِئیں یعنی ہر قِسم دی ساری مَخلُوقات کُوں تابِع کر گِھنو۔ مَیں ہر قِسم دا اناج اتے ہر قِسم دے پَھل تُہاݙے کھاوَݨ واسطے پَیدا کر چھوڑِیے ہِن۔ اتے زمِین دے سارے جانوَریں، پَکّھی پرِںدِئیں، کِیڑے مکوڑِئیں دے کھاوَݨ واسطے گھاہ اتے ساوے ٻُوٹے پَیدا کر چھوڑِیے ہِم۔“ بَس اِیویں اِی تِھیا۔ جیرھا کُجھ ﷲ سئِیں بݨایا اُوںدے اُتّے نِگاہ کِیتُس۔ ایہ سب کُجھ اُوکُوں ݙاڈھا چںڳاں لڳا۔ اِیں طرح رات ݙِیںہہ گُزر ڳَے۔ ایہ چھیواں ݙِیںہہ ہا۔
\p اِیں طرح اسمان اتے زمِین دی تخلِیق اتے اُنہیں دی ساری سجاوٹ دا کم پُورا تھی ڳیا۔ ستویں ݙِیںہہ ﷲ سئِیں کُوں فراغت ہئی کِیُوں جو اُوں اپݨے سارے کمکار پُورے کر گِھدّے ہَن۔ ﷲ سئِیں ستویں ݙِیںہہ کُوں باقی ݙِیہاڑِئیں دے مُقابلے وِچ زیادہ ”برکتیں والا“ اتے ”پاک ݙِیںہہ“ قرار ݙِتّا کِیُوں جو اِیں ݙِیںہہ ﷲ سئِیں تخلِیقِ کائنات دا کم پُورا کر گِھدا ہا۔ ایہ کائنات دے تخلِیق تِھیوَݨ دا حال ہے۔
\c 2
\s باغِ عدَن
\p جݙّاں ﷲ سئِیں اسمان اتے زمِین کُوں بݨایا اُوں ویلے زمِین تے کُوئی ساوَل کَینا ہئی۔ اڄّاں ﷲ سئِیں مِیںہہ کَینا وسایا ہا۔ اِیں واسطے کُوئی بِیج کَینا پُھٹیا ہا۔ اتے نہ کُوئی اِنسان ہا جیرھا زمِین کُوں رَہاوے ہا۔ پر زمِین وِچُّوں ہواڑاں نِکلدِیاں ہَن جِنہیں نال ساری زمِین پُس ویںدی ہئی۔ ﷲ سئِیں مِٹّی نال پہلے اِنسان دا بوتا بݨایا۔ ول اُوںدِئیں ناسیں وِچ ساہ پُھوکِیُس تاں او جِیںدا جاڳدا اِنسان بݨ ڳیا۔ ول ﷲ سئِیں مشرقی پاسے عدَن وِچ ہِک باغ لایا اتے جیرھے اِنسان کُوں بݨایا ہَس اُوکُوں اِیں باغ وِچ رکھیُس۔ اُتّھاں ﷲ سئِیں ہر قِسم دے سوہݨے سوہݨے مزیدار پَھلّیں والے درخت زمِین وِچُّوں ڄمائے ہَن۔ باغ دی آدھی وِچ ہِک درخت اِہجا ہا جے کُوئی اِیںدا پَھل کھا گِھنے ہا تاں اُوکُوں مَوت کݙاہِیں نہ آوے ہا اتے ٻیا اِہجا ہا جے کُوئی اُوںدا پَھل کھا گِھنے ہا تاں اُوکُوں نیکی اتے بَدی دی سُںڄاݨ آ وںڄے ہا۔
\p چار دریا مِل کے ہِک وݙّا دریا بݨ ڳیا جَیںدے نال باغِ عدَن کُوں پاݨی مِلدا ہا۔ اُنہیں چار دریاویں دے ناں ایہ ہِن۔ پہلے دا ناں ”فَیسُون“ ہے جیرھا ول وِںگ کھا کے حَوِیلَہ دی ساری زمِین کُوں پاݨی ݙیںدے۔ اِیں زمِین وِچُّوں سونا نِکلدے۔ ایہ سونا خالِص ہے۔ اِتّھاں موتی اتے عقِیق وی ہِن۔ ݙُوجھے دا ناں ”جَیحُون“ ہے جیرھا ول وِںگ کھا کے کُوش دی ساری زمِین کُوں پاݨی ݙیںدے۔ ترِیجھے دا ناں ”دجلہ“ ہے جیرھا اَسُور شہر دے مشرقی پاسے وَہںدے۔ چَوتھے دا ناں ”فرات“ ہے۔
\p ﷲ سئِیں اِنسان کُوں باغِ عدَن وِچ اِیں واسطے رکھیا تاں جو اُوںدی باغبانی اتے ݙیکھ بھال کریںدا رہ وںڄے۔ ﷲ سئِیں اِنسان کُوں فرمایا: ”تُوں باغ دے ہر درخت دا پَھل بِلا روکٹوک کھا سڳدِیں، پر نیکی اتے بَدی دی سُںڄاݨ ݙیوَݨ والے درخت دا پَھل کݙاہِیں نہ کھاوِیں۔ جے تَیں کھادَھا، تاں مَرسیں ضرُور۔“
\p ول ﷲ سئِیں اِرادہ کِیتا: ”اِنسان واسطے ہِک اِہجا مددگار بݨاواں جیرھا اُوںدی ذات دی تکمِیل کرے، اُوںدا کلّھا رہَݨ چںڳاں کَینی۔“ زمِین دے سارے جاندار اتے پَکّھی پرِںدے جِنہیں کُوں ﷲ سئِیں مِٹّی کنُوں بݨایا اِنسان دے کولھ آںدے تاں جو او اُنہیں دے ناں رکّھے۔ بَس اِنسان ہر ہِک جاندار کُوں جیرھے ناں نال سݙیا اُوہو اُوںدا ناں پک ڳیا۔ اِنسان سارے ݙَںڳَر ڈھوریں، سارِئیں پَکّھی پرِںدِئیں اتے سارے جںگلی جانوَریں دے ناں رکِّھئے، پر اُنہیں وِچ اِنسان دے واسطے کُوئی اِہجا ساتھی کَینا ہا جیرھا اُوںدی ذات دی تکمِیل کرے ہا۔
\p اِیںدے بعد ﷲ سئِیں اِنسان کُوں بے‌ہوشی دی نِںدر سُمھا ݙِتّا۔ ول اُوںدِئیں پَسلِئیں وِچُّوں ہِک پسلی کڈھ گِھدُّس اتے اُوںدی جاہ تے گوشت بھر ݙِتُّس۔ ول ﷲ سئِیں ہُوں پسلی نال ہِک عَورت بݨائی اتے اُوکُوں اِنسان دے کولھ آںدُس۔ تاں اِنسان آکھیا:
\q ”اچّھا! تُوں ہَئِیں! تُوں تاں میݙے ہاں دی ٻوٹی ہَئِیں، میݙے وجُود دا حِصَّہ ہَئِیں۔“
\q ہِیں واسطے اِیکُوں ”اِشّاہ“ یعنی ”عَورت“ آکھیا ویسی کِیُوں جو ”اِیش“ یعنی ”مرد“ وِچُّوں بݨائی ڳئی ہے۔
\m اِیہا وجہ ہے جو مرد اپݨے ماء پِئُو کنُوں علیحدہ تھی کے اپݨی ذال دے کَٹّھے رہ ویںدے اتے او ݙُوہیں یک جان تھی ویںدِن۔
\p بھاویں جو او ذال پَے ݙُوہیں نںگے ودّے ہَن، پر اِیں ڳالھ دا اُنہیں کُوں پتّا اِی کَینا ہا۔
\c 3
\s اِنسان دا نافرمانی کرَݨ
\p ﷲ سئِیں جِتنے وی جںگلی جاندار پَیدا کِیتے ہَن، ناںگ اُنہیں سارِئیں وِچُّوں ݙاڈھا عیّار ہا۔ ہِک ݙِیںہہ اُوں عَورت کنُوں پُچھیا: ”کیا واقعی ﷲ سئِیں اِیویں فرمائے جو ’تُسّاں باغ دے کہِیں درخت دا پَھل نہ کَھواہے‘؟“ عَورت جواب ݙِتّا: ”اسّاں باغ دے ہر درخت دا پَھل کھا سڳدے ہَیں، سِوائے اُوں درخت دے جیرھا باغ دی آدھی وِچ ہے۔ ﷲ سئِیں ساکُوں فرمائے جو ’اُوں درخت دا پَھل نہ کَھواہے، بلکہ اُوکُوں ہتّھ وی نہ لَواہے، نہ تاں مَرسو ضرُور۔‘“ ناںگ آکھیا: ”تُسّاں ہرگِز نہ مرسو۔ ﷲ سئِیں تاں اِیں خاطِر فرمائے کِیُوں جو اُوکُوں پتّا ہے جو جیرھے ویلے وی تُسّاں او پَھل کھاؤسو تاں اپݨے نفع نُقصان دا فَیصلہ تُسّاں خُود کرَݨ دے قابِل تھی ویسو۔“
\p ایہ سُݨ کے عَورت اُوں درخت دو ݙِٹّھا اتے سوچیُس جو ”ایہ درخت ݙاڈھا سوہݨا ہے۔ اِیںدا پَھل ݙاڈھا مزیدار ہوسی اتے عقلمںد وی بݨا ݙیسی۔“ بَس عَورت ہتّھ وَدھا کے اُوں درخت دا پَھل تروڑ گِھدا۔ آپ وی کھادُھس اتے پَے کُوں وی ݙِتُّس۔ اُوں وی کھا چھوڑیا۔ بَس جِیویں جو اُنہیں پَھل کُوں کھادَھا تاں اُنہیں دِیاں اکِّھیں کُھل ڳِیاں اتے پتّا لڳیونے جو اسّاں تاں نںگے ودّے ہَیں۔ ول اُنہیں اِںجِیر دے پَتر ہِک ٻے نال ڳَںڈھ کے اپݨا اپݨا نَںگیج کَڄِّیا۔
\p ہُوں ݙِیہاڑے شام دے ویلے باغ وِچ اُنہیں ﷲ سئِیں دی حضُوری کُوں محسُوس کِیتا تاں اُتھائِیں ٻُوٹِئیں وِچ لُک ڳَے۔ ﷲ سئِیں دی طرفُوں اواز آئی: ”آدمؑ! کِتّھاں ہَئِیں؟“ اُنہیں جواب ݙِتّا: ”باغ وِچ مَیں تیݙی حضُوری کُوں محسُوس کِیتے، تاں ݙر کے لُک ڳِیاں، کِیُوں جو مَیں نںگا ہاں۔“ ﷲ سئِیں پُچھیا: ”تیکُوں کِیویں پتّا لڳے جو تُوں نںگا ہَئِیں؟ کِتھائِیں تَیں ہُوں درخت دا پَھل تاں نَئِیں کھا گِھدا جَیںدے بارے وِچ مَیں تیکُوں حُکم ݙِتّا جو ’نہ کھاوِیں!‘؟“ اُوں جواب ݙِتّا: ”تَیں جیرھی عَورت میݙے کَٹّھے رَلائی ہے ہُوں میکُوں او پَھل ݙِتّے اتے مَیں کھا چھوڑِیے۔“ عَورت کُوں ﷲ سئِیں فرمایا: ”ایہ کیا کِیتی!“ اُوں جواب ݙِتّا: ”ناںگ چا میکُوں گُمراہ کِیتے، تاں مَیں کھا گِھدّے۔“
\c 4
\s نافرمانی دا نتِیجہ
\p اِیںدے بعد ﷲ سئِیں فرمایا:
\q ”ناںگ! کِیُوں جو ایہ کم تَیں کِیتے
\q اِیں واسطے لعنتی ہَئِیں تُوں
\q سارے ݙَںڳَر ڈھوریں اتے جںگلی جانداریں وِچُّوں۔
\q تُوں اپݨے ڈِھڈ دے بھرݨے ٹُردا رہ ویسیں
\q اتے ساری زِںدگی خاک چَٹیںدا رہ ویسیں۔
\q تیݙے اتے عَورت دے درمیان مَیں اِہجی دُشمَنی پا ݙیساں
\q جو تیݙی نسل اتے عَورت دی نسل دے درمیان
\q ہمیشہ ہمیشہ دُشمَنی رہ ویسی۔
\q عَورت دی نسل تیݙی نسل دا سِر پھہیںدی رہ ویسی
\q اتے تیݙی نسل عَورت دی نسل دی کُھرّی تے ݙَںگ مریںدی رہ ویسی۔“
\p ﷲ سئِیں ول فرمایا:
\q ”عَورت! مَیں تیݙِئیں پِیڑیں دے درد کُوں ٻہُوں زیادہ وَدھا ݙیساں
\q تُوں دردیں نال اِی ٻال ڄݨیسیں۔
\q تیݙی رغبت اپݨے پَے دے پاسے رہ ویسی،
\q اتے او تیݙے اُتّے حُکم چَلیںدا رہ ویسی۔“
\p ﷲ سئِیں ول فرمایا:
\q ”مرد! تَیں اپݨی ذال دی ڳالھ منّ کے
\q ہُوں درخت دا پَھل کھادھے
\q جَیںدے بارے وِچ مَیں تیکُوں حُکم ݙِتّا ہا
\q جو ’نہ کھاوِیں!‘
\q جیرھا کُجھ تَیں کِیتے اُوںدی وجہ کنُوں
\q زمِین آئِںدہ اپݨےآپ پیداوار نہ ݙیسی۔
\q لِہٰذا ہُݨ تُوں ساری حیاتی مُشَقَّت دے نال
\q زمِین کنُوں پیداوار حاصِل کریسیں اتے اُوںدے اُتّے اَوکھا گُزارہ کریںدا رہ ویسیں۔
\q زمِین کںڈِئیں والے ٻُوٹے اتے گھاہ ڄَمیںدی رہ ویسی
\q اتے تُوں زمِین تے تِھیوَݨ والی ساوَل کَھںدا رہ ویسیں۔
\q اُوں ویلے تَئِیں تُوں اپݨے خُون پسِینے دی کمائی نال
\q روٹی کَھںدا رہ ویسیں،
\q جے تَئِیں ہُوں مِٹّی وِچ واپس نہ ول وںڄیں
\q جَیںدے نال تیکُوں بݨایا ڳَے،
\q کِیُوں جو تُوں خاک ہَئِیں
\q اتے ولا خاک وِچ اِی ول وںڄݨِیں۔“
\p حضرت آدمؑ اپݨی ذال دا ناں حَوّا یعنی ”حیات“ رکھیا کِیُوں جو اِیںدے بعد پَیدا تِھیوَݨ والے سارے اِنسانیں دی او ماء ہے۔
\p ﷲ سئِیں دی راہنُمائی نال مرد اتے اُوںدی ذال چمڑے دا لِباس پاتا۔
\c 5
\s ݙاݙا آدمؑ اتے ݙاݙی حَوّا دا باغِ عدَن وِچُّوں کڈھیا وںڄَݨ
\p ﷲ سئِیں ݙِٹّھا جو ”اِنسان اپݨے نفِع نُقصان دا فَیصلہ خُود کرَݨ دے قابِل تھی ڳَے۔ ہُݨ کِتھائِیں ایہ نہ تِھیوے جو اُوں درخت دا پَھل وی کھا گِھنے جَیںدے کھاوَݨ نال مَوت کݙاہِیں نَئِیں اںدی اتے ہِیں حالت وِچ ہمیشہ تَئِیں زِںدہ رہ وںڄے۔“ ہِیں واسطے ﷲ سئِیں اِنسان کُوں باغِ عدَن وِچُّوں ٻاہر کڈھ چھوڑیا تاں جو ہُݨ او ہُوں زمِین کُوں وںڄ رَہاوے جَیںدی مِٹّی نال اُوکُوں بݨایا ڳَے۔ ول ﷲ سئِیں باغِ عدَن دے مشرقی پاسے مُقَرَّب فرِشتِئیں کُوں چَودھار گُھمَّݨ والی اتے لاٹاں مریںدی ہُوئی تلوار دے نال مُقرَّر کِیتا تاں جو کُوئی وی اُوں درخت دے نزدِیک نہ آوے جَیںدا پَھل کھاوَݨ نال مَوت کݙاہِیں نَئِیں اںدی۔
\c 6
\s ہابِیل اتے قابِیل
\p ݙاݙی حَوّا کُوں ٻال ڄایا۔ آکھیُس: ”رَبُّ العِزَّت میکُوں ہِک پُتر عطا کِیتے۔“ ہِیں واسطے اُوںدا ناں قابِیل یعنی ”عطا کِیتا ہویا“ رکھیُس۔ ول اُوکُوں ہِک ٻیا پُتر ڄایا جَیںدا ناں ہابِیل رکھیُس۔ ہابِیل وݙّا تھی کے آجڑی بݨیا اتے قابِیل فصل رَہیںدا ہا۔ ہِک ݙِیںہہ اِیں تِھیا جو قابِیل اپݨی فصل وِچُّوں کُجھ نذرانہ بارگاہِ اِلٰہی وِچ پیش کرَݨ واسطے چا آیا۔ ہابِیل وی اپݨِئیں بھیݙیں ٻَکرِئیں وِچُّوں چںڳے چںڳے موٹے تازے لیلے چُݨ چُݨ کے نذرانے واسطے گِھن آیا۔ ہابِیل کنُوں تاں ﷲ سئِیں خُوش تِھیا اتے اُوںدے نذرانے کُوں قبُول کر گِھدُّس، پر قابِیل کنُوں خُوش نہ تِھیا اتے نہ اُوںدے نذرانے کُوں قبُول کِیتُس۔ تاں قابِیل کُوں ݙاڈھے زور دا غُصّہ آ ڳیا اتے اُوںدا مُوںہہ وِڳڑ ڳیا۔ ہُوں ویلے ﷲ سئِیں فرمایا: ”قابِیل! غُصّہ کِیُوں کِیتی کھڑِیں؟ تیݙا مُوںہہ کِیُوں وِڳڑ ڳَے؟ جے تُوں چںڳاں کم کریں تاں مَیں قبُول کراں۔ ہُݨ وی ویلا ہئی۔ خبردار تھی! گُناہ تیݙے دروازے تے آیا کھڑے اتے تیݙی اِنتظار وِچ ہے۔ تُوں اِیں کنُوں بچ وںڄ۔“ بعد وِچ قابِیل اپݨے بِھرا ہابِیل کُوں آکھیا: ”آ! فصل دو ڄُلُوں۔“ جیرھے ویلے او فصل وِچ پہُںچ ڳَے تاں قابِیل اپݨے بِھرا ہابِیل تے حملہ کر ݙِتّا اتے اُوکُوں اُتھائِیں شہِید کر ݙِتُّس۔
\p اِیںدے بعد ﷲ سئِیں قابِیل کنُوں پُچھیا: ”تیݙا بِھرا ہابِیل کِتّھاں ہے؟“ اُوں جواب ݙِتّا: ”میکُوں پتّا کَینی۔ مَیں کُوئی اُوںدا پَہریدار ہاں؟“ تاں ﷲ سئِیں فرمایا: ”قابِیل! ایہ تَیں کیا کِیتے! تیݙے بِھرا دا خُون اِنصاف واسطے زمِین کنُوں اَرداس پیا کریںدے۔ ہُݨ ایہ زمِین جَیںدے اُتّے تَیں اپݨے بِھرا دا خُون وَہائے تیکُوں کِتھائِیں وی جاہ نہ ݙیسی۔ تُوں ساری عُمر جاہجاہ دِیاں ٹھوکراں کَھںدا رہ ویسیں۔ ہُݨ جݙّاں تُوں زمِین کُوں رَہیسیں تاں او تیکُوں چںڳی پیداوار نہ ݙیسی۔“
\p ایہ سُݨ کے قابِیل دی دھاڑ نِکِل ڳئی اتے آکھیُس: ”ﷲ سائِیاں! اِتنی وݙّی سزا نہ ݙے۔ ایہ میݙی بَرداشت کنُوں ٻاہرو ہے۔ جے تُوں میکُوں اپݨی بارگاہ اتے میݙے وطن وِچُّوں کڈھیںدِیں تاں مَیں جاہجاہ دِیاں ٹھوکراں کَھںدا رہ ویساں اتے جِتّھاں وی کہِیں میکُوں ݙیکھ گِھدا، او اُتھائِیں میکُوں مار گھتیسی۔“ ﷲ سئِیں فرمایا: ”تیکُوں کُوئی نہ مریسی۔ جَیں تیکُوں قتل کِیتا اُوکُوں ݙاہ گُنا سزا ݙِتّی ویسی۔“ ول قابِیل تے ﷲ سئِیں ہِک نِشانی لا چھوڑی تاں جو اُوں نِشانی کُوں ݙیکھ کے کُوئی وی قابِیل کُوں قتل نہ کرے۔ بَس قابِیل بارگاہِ اِلٰہی وِچُّوں نِکِل ڳیا اتے نود والے عِلاقے یعنی ”رُلَّݨ والی جاہ“ تے وںڄ رِیہا جیرھی باغِ عدَن دے مشرقی پاسے ہئی۔
\c 7
\s قابِیل دی آل اَولاد
\p قابِیل دی ذال کُوں ہِک پُتر ڄایا اتے اُنہیں اُوںدا ناں حَنُوک رکھیا۔ بعد وِچ قابِیل ہِک وستی آباد کِیتی اتے اُوں وستی دا ناں اپݨے پُتر دے ناں تے ”حَنُوک آباد“ رکھیُس۔ حَنُوک کنُوں عِیراد پَیدا تِھیا۔ عِیراد کنُوں محُویائیل پَیدا تِھیا۔ محُویائیل کنُوں متُوسائیل پَیدا تِھیا اتے متُوسائیل کنُوں لمَک پَیدا تِھیا۔ لمَک ݙُو شادِیاں کِیتِیاں۔ ہِک دا ناں عادَہ اتے ݙُوجھی دا ناں ضِلَّہ۔ عادَہ کنُوں ݙُو پُتر پَیدا تَھے، ہِک دا ناں یابَل اتے ݙُوجھے دا یُوبَل۔ یابَل خَیمِئیں وِچ رہَݨ والِئیں اتے ݙَںڳَر ڈھور پالَݨ والِئیں دا وݙّا بݨیا۔ یُوبَل بِین اتے طںبُورہ وڄاوݨ والِئیں دا وݙّا بݨیا۔ لمَک دی ݙُوجھی ذال ضِلَّہ کنُوں تُوبَل‌قائِن ڄایا جَیں ترامے اتے لُوہے دے سارے اَوزار بݨائے۔ اِیںدی ہِک بھیݨ وی ہئی جَیںدا ناں نَعمَہ۔ لمَک اپݨِئیں ذالِیں کُوں آکھیا:
\q ”عادَہ اتے ضِلَّہ! میݙی ڳالھ سُݨو!
\q مَیں ہِک نَوجوان کُوں مار گھتیا ہے
\q جَیں میکُوں زخمی کِیتا۔
\q جے قابِیل کُوں مار گھتَّݨ والے دی سزا ݙاہ گُنا ہے
\q تاں میکُوں مار گھتَّݨ والے دی سزا سَو گُنا ہوسی۔“
\c 8
\s حضرت شِیثؑ اتے حضرت انوش
\p ݙاݙی حَوّا کُوں ہِک ٻیا پُتر ڄایا تاں او آکھݨ لڳی: ”ﷲ سئِیں میکُوں ہابِیل دی جاہ تے ایہ پُتر عطا کِیتے، جیکُوں قابِیل شہِید کر ݙِتّا۔“ اِیں واسطے اُوںدا ناں “شِیثؑ” یعنی ”ﷲ دا عطا کِیتا ہویا“ رکھیونے۔ بعد وِچ حضرت شِیثؑ کنُوں ہِک پُتر پَیدا تِھیا۔ اُوںدا ناں انوش رکھیونے۔ ہُوں ویلے کنُوں شِرک دی اِبتدا تھئی۔
\c 9
\s حضرت آدمؑ دی آل اَولاد
\p اِتّھاں ذِکر ہے حضرت آدمؑ دی آل اَولاد دا۔ جݙّاں رَبُّ العِزَّت اِنسان کُوں بݨایا، اُوں اُنہیں کُوں مرد اتے عَورت بݨایا۔ اُنہیں کُوں اپݨا خلِیفہ بݨایُس، برکَت ݙِتُّس اتے اُنہیں دا ناں ”اِنسان“ رکھیُس۔
\p حضرت آدمؑ ہِک سَو ترِیہہ سال دے ہَن جݙّاں اُنہیں دی صُورت تے اُنھائیں واںگُوں ہِک پُتر پَیدا تِھیا جَیںدا ناں شِیثؑ رکھیونے۔ حضرت شِیثؑ دی پیدائش دے بعد حضرت آدمؑ اَٹھ سَو سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت آدمؑ نَوں سَو ترِیہہ سال دی عُمر وِچ اِنتقال فرمایا۔
\p حضرت شِیثؑ ہِک سَو پںج سال دے ہَن جݙّاں اُنہیں کنُوں حضرت انوش پَیدا تَھے۔ حضرت انوش دی پیدائش دے بعد حضرت شِیثؑ اَٹھ سَو ست سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت شِیثؑ نَوں سَو ٻارَھاں سال دی عُمر وِچ اِنتقال فرمایا۔
\p حضرت انوش نِوّے سال دے ہَن جݙّاں اُنہیں کنُوں حضرت قِینان پَیدا تَھے۔ حضرت قِینان دی پیدائش دے بعد حضرت انوش اَٹھ سَو پںدھراں سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت انوش نَوں سَو پںج سال دی عُمر وِچ اِنتقال فرمایا۔
\p حضرت قِینان سَتَّر سال دے ہَن جݙّاں اُنہیں کنُوں حضرت مہلائیل پَیدا تَھے۔ حضرت مہلائیل دی پیدائش دے بعد حضرت قِینان اَٹھ سَو چالِیہہ سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت قِینان نَوں سَو ݙاہ سال دی عُمر وِچ اِنتقال فرمایا۔
\p حضرت مہلائیل پںجائٹھ سال دے ہَن جݙّاں اُنہیں کنُوں حضرت یارد پَیدا تَھے۔ حضرت یارد دی پیدائش دے بعد حضرت مہلائیل اَٹھ سَو ترِیہہ سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت مہلائیل اَٹھ سَو پںجانوے سال دی عُمر وِچ اِنتقال فرمایا۔
\p حضرت یارد ہِک سَو ٻائٹھ سال دے ہَن جݙّاں اُنہیں کنُوں حضرت حنُوکؑ یعنی ”حضرت ادرِیسؑ“ پَیدا تَھے۔ حضرت ادرِیسؑ دی پیدائش دے بعد حضرت یارد اَٹھ سَو سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت یارد نَوں سَو ٻائٹھ سال دی عُمر وِچ اِنتقال فرمایا۔
\p حضرت ادرِیسؑ پںجائٹھ سال دے ہَن جݙّاں اُنہیں کنُوں حضرت متُوشلخ پَیدا تَھے۔ حضرت متُوشلخ دی پیدائش دے بعد ترائے سَو سال اُنہیں قُربِ اِلٰہی وِچ گُزارِیے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت ادرِیسؑ ساری حیاتی قُربِ اِلٰہی وِچ گُزریںدے رہ ڳَے۔ ترائے سَو پںجائٹھ سال دی عُمر وِچ او اچانک غَیب تھی ڳَے اتے ولا کݙاہِیں وی کہِیں کُوں نظر نہ آئے۔ دراصَل ﷲ سئِیں اُنہیں کُوں اَسمان تے چا گِھدا۔
\p حضرت متُوشلخ ہِک سَو ستاسی سال دے ہَن جݙّاں اُنہیں کنُوں حضرت لمَک پَیدا تَھے۔ حضرت لمَک دی پیدائش دے بعد حضرت متُوشلخ ست سَو ٻیاسی سال زِںدہ رہ ڳَے۔ اِیں عرصے وِچ اُنہیں کنُوں ٻے ٻال وی پَیدا تَھے۔ حضرت متُوشلخ نَوں سَو اُنَہتَّر سال دی عُمر وِچ اِنتقال فرمایا۔
\p حضرت لمَک ہِک سَو ٻیاسی سال دے ہَن جݙّاں اُنہیں کنُوں ہِک پُتر پَیدا تِھیا۔ اُوں پُتر دا ناں نُوحؑ یعنی ”سُکھ ݙیوَݨ والا“ رکھیونے۔ اُنہیں سوچیا جو ”ساݙے وݙِّئیں دی نافرمانی دی وجہ کنُوں ﷲ سئِیں زمِین دی ایہ حالت کر ݙِتّی ہے جو ہُݨ مِحنت مُشَقَّت دے بغَیر گُزارہ نَئِیں تِھیںدا۔ ایہ پُتر وݙّا تھی کے ساکُوں اِیں ݙُکھ کنُوں سُکھ ݙیسی۔“
